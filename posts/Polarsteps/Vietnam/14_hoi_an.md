---
title: Day 14 - Hoi an 7
categories: Travel, Vietnam
date: 2025-10-15T20:44
uploadto: blog
---
זהו #התחלנו מדובר בטיול סולו. התרגשות. איה טסה חזרה צפונה להאנוי ואני טס מחר דרומה לדלאת ובזאת נפרדות דרכינו לבינתיים.

חגגנו את האירוע בבוקר בקפה קצת מחוץ למרכז העיר שהיה חמוד ממש.

המשימה העיקרית שלי להיום הייתה לתקן קרע מעצבן בתיק עור שקניתי ב40₪ במציאון בסנטר שאיתו אני מסתובב פה. הייתם מצפים קוראים אדוקים יקרים שעם מיליוני העסקנים במוצרי עור בעיר הזאת, מישהו יהיה הו כה מוכשר לתקן קרעון קטון שכזה.

אז התבדינו כקולקטיב קוראים אדוקים יקרים. עברתי בכל אחת ואחת מחנויות העור באיזור מרכז העיר, ויש המון, ואף אחד לא הסכים לתקן קרע קטן בתיק ועוד חלק כעסו שהצעתי בכלל שהם יגעו בעור שלא הם פיסלו במו ידם. נכון אני יודע שזה מעצבן.

בין לבין עצרתי להפסקות קריאה ולגימה בכמה מקומות שרציתי לנסות בימים האחרונים פה, היה את המקום של העוגיות שהיינו בו אתמול שראיתי שיש להם גם שוקו עם בובה שוקולד שהיה פאקינג מטורף, ובית קפה עם תה קר מצוין שחלפתי על פניו כמה פעמים כבר וסוף סוף נכנסתי.

אני כבר ממש בסוף הספר וזה עצוב לי מאוד כי הוא ריגש, הצחיק ותפס אותי ממש, בא בזמן מושלם. זה קרה לי לפני שנה ומשהו עם ספר אחר שבא לי בדיוק בזמן באותה תקופה בחיים.

בבית הקפה (שנקרא דודו שזה משעשע) פנתה אליי מישהי שישבה ליד לשאול מה אני קורא והתחלנו לדבר, היא עברה לויאטנם מרוסיה כי פה פחות קר ובהוי אן כרגע בחופשה. היא סיפרה שהיא יודעת לתת מזל לאנשים ובמה אני רוצה שהיא תמקד את המזל אז הזמנתי אחד להתקבל ללימודי מוזיקה, אעדכן אם עבד. הסכמנו שלשנינו יש נפש של לוחמים ודרכינו נפרדו עם החלפת מספר.

נהייתי רעב אז עצרתי במסעדה מקומית שתפסה לי את העין ואכלתי קאו לאו ממש לא רע, כל צוות המסעדה ישבו מולי ופשוט בהו בי אוכל והציעו לי איך לאכול יותר טוב, הייתה חוויה.

המשכתי לנסות לתקן את התיק והתייעפתי אז עשיתי עצירת התרעננות חזרה בhomestay אחרי שעשיתי pro gamer move ושמתי מלא מים במקרר.

כמה סגירות פינות כמו מונית לשדה מחר, כביסה, קריאה קצרה על פעילויות מעניינות בדלאת ויאללה חזרה העירה.

המשכתי ברצף של לסגור פינות והלכתי לנסות המבורגר ששמעתי שטוב פה ובאמת היה ממש טעים. התחיל גשם ונתקעתי במקום של ההמבורגר אז קראתי קצת ודיברתי עם אנשים שגם נתקעו ועם המלצרים שם, הייתה חגיגה. כשנרגע קצת הגשם הלכתי פעם אחרונה לקוראסון בצורת דג כי זה ללא ספק הקינוח המנצח של הוי אן. שוב התחיל גשם ונתקעתי לקצת אז ישבתי לכתוב את הפוסט הזה.

אני חושב שאערוך ניסוי בדלאת שבו אפרסם כאן בתדירות נמוכה יותר, לא יודע אם לפי יעד או זמן, מה שירגיש לי. כרגע כל יום זה כיף ורוטינה די טובה אבל לוקח הרבה זמן. אם יש התנגדויות משמעותיות השמיעו קולכם כעת כדי שאדע למקסם את הoutreach של התוכן שלי.