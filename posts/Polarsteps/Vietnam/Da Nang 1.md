---
title: Day 6 - 7.10 (Da Nang)
categories: Travel, Vietnam
date: 2025-10-07T20:50
uploadto: blog
---
שטפה אותי בבוקר תחושה שהרגשתי בזמנים מאוד מסוימים מאז ה7.10 - ההלם מלהתחיל להבין מה קורה באותו בוקר. 

הוא תקף אותי מחדש לאורך השנתיים האחרונות, וזה כל פעם שיתק אותי לזמן מורגש. היום זה לא שיתק אותי. יכול להיות שזה בגלל ההתקדמות לעסקה, או בגלל שאני לא בצבא יותר והסביבה שחוויתי דרכה את כל המלחמה כבר מאחורי, או פשוט בגלל הזמן שעובר והמאמץ העיקש בשנה האחרונה לחזור להרגיש שאני חי.

מרגיש לי מנותק ברמות ובאותו זמן הכי הגיוני שיש לכתוב על התחושות שהיום הזה מציף גם כשאני בויאטנם, גם כשאני בטוב.

להלם הגולמי מאותו בוקר נוספו בשנתיים האחרונות תחושות שהתערבבו כבר - צער עמוק מלעמוד חסר אונים ביותר מדי עצרות בכיכר החטופים, גועל ובושה מהנהגה שמרגיש שאין בה אנשים שלא לדבר על מנהיגות, חשש לגבי היכולת שלנו לצאת מהמצב הכי גרוע שהיינו בו במדינה כמעט בכל מדד, האכזבות שהמשיכו להיערם אחת על השניה עד שכבר כבד להתאכזב. אני לא מרגיש את כל זה כל הזמן, כנראה לא מרגיש את זה מספיק לאחרונה. כל פעם שאני עובר בכיכר דיזינגוף חלק עולה, כל פעם שאני בכיכר החטופים.

לאחרונה יש אורחת חדשה במיקס - הכרת תודה פשוטה על החיים. ספציפית גם החיים שלי. כמה אני שמח להיות מי שאני. לקח המון זמן להרגיש ככה ולכתוב את זה פה מרגיש לי סופר מוזר אבל זה מה יש. זה מתנגש לי ולא מתנגש, מרגיש כמו חוצפה ושאף פעם לא זמן טוב לבטא את זה וכמו הדבר הכי חשוב בעולם. לא יודע עדיין איך לתפעל את האירוע הזה.

איזה מזל צריך כדי להיות ולהישאר בחיים.

אני קורא ספר שנמרוד היקר המליץ לי עליו - the wedding people, והספר הזה עושה את אחד הדברים שאני הכי אוהב ומקווה לעשות ביצירה שלי - לעורר את האהבה לחיים. עם כמה שזה עלול להרגיש קלישאתי. בחלק שקראתי היום יש תיאור של רגע קטן, הדמות הראשית הולכת לכיוון הים, פוגשת כלב שמצטרף אליה להליכה, יורדת לחוף ומחליטה לרדת בדרך סלעית למים. יש שם יותר מזה אני לא אכתוב עכשיו הכל, משהו בחופש ובטבעיות של דמות שהתחילה מאוד מסוגרת ודכאונית ריגש אותי כמעט עד דמעות. אפשר פשוט ללכת לים, אפשר פשוט להיות בן אדם שמתנגש באנשים, משפיע ומושפע בכנות וממשיך להתנגש הלאה. יש בזה משהו אמיתי ויפה.

היה יום של מעבר אז בקלות היה אפשר להתעסק רק בזה ולא לחשוב יותר מדי. ברוב היום זה מה שקרה מתוך האינרציה - נסיעות, אריזות, טיסה, תיק נשכח במונית, גשם תופס כשלא מוכנים, שוב גשם, לאן אני ממשיך עוד 5 ימים ועוד תירוצים.

בכל זאת היה חשוב לי לקחת את הזמן הערב לשבת עם התחושות האלה ולתת לזכרונות לרוץ, להוציא מה שיצא. מקווה שזה יעשה משהו.

בחלק הפולארסטפסי להיום - רוב היום היינו בהאנוי, אחהצ טסנו לדה נאנג, היא בינתיים לדעתי שילוב של אילת ווגאס, הכל פיזית ענק מוגזם, מלא לדים, טיילת עם ריח של דגים, תיירותית לגמרי, מרגיש מעוז חטאים סליזי. מקווה להתבדות ולהרגיש ששפטתי מוקדם.